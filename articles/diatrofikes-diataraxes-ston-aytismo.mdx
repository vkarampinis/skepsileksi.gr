---
title: Διατροφικές διαταραχές στον αυτισμό
description:
image: providence-doucet-unsplash.jpeg
imageSource: https://unsplash.com/photos/5za6niH4qpw
date: "2022-06-02"
---

## {title}

Είναι γνωστό σε όλους όσους ασχολούνται με τον αυτισμό, οι δυσκολίες που παρουσιάζονται κατά την διάρκεια του γεύματος. Πολλές φορές καταλήγει αυτή η ώρα να είναι ψυχολογικά επώδυνη τόσο για το παιδί όσο και για τον γονιό. Σύμφωνα με μία έρευνα που πραγματοποίησε η Dr. Susan Mayes, το 70% των παιδιών που ανήκουν στο φάσμα του αυτισμού, παρουσιάζουν διατροφικές διαταραχές. Συνήθως, η εικόνα που παρουσιάζουν περιλαμβάνει τα παρακάτω χαρακτηριστικά:

- Εμφάνιση έντονου άγχους κατά την εισαγωγή νέας τροφής
- Κατανάλωση μόνο συγκεκριμένων τροφών
- Υπερευαισθησία στην υφή της τροφής
- Κατανάλωση τροφών που τους παρουσιάζεται με συγκεκριμένο τρόπο, π.χ. ολόκληρη μπανάνα και όχι σε κομματάκια
- Μειωμένη όρεξη

Παρακάτω αναφέρονται επιγραμματικά οι ειδικές δίαιτες αλλά και οι διατροφικές παρεμβάσεις που χρησιμοποιούνται συχνά για την αντιμετώπιση των συμπτωμάτων του αυτισμού στα παιδιά.

- **Δίαιτα χωρίς γλουτένη / καζεΐνη:** η γλουτένη βρίσκεται στο σιτάρι, στο κριθάρι και στη σίκαλη. Η καζεΐνη βρίσκεται στο γάλα και στα γαλακτοκομικά προϊόντα. Παρουσιάζεται βελτίωση στην διάρροια, στην δυσκοιλιότητα και στον αυτοτραυματισμό.
- **Δίαιτα Feingol:** αποφυγή τεχνητών χρωστικών και αρωματικών, ασπαρτάμη και τεχνητών συντηρητικών. Παρουσιάζεται βελτίωση στη συμπεριφορά, στην προσοχή και στις εντερικές διαταραχές.
- **Κετογονική Δίαιτα (δίαιτα γλυκεριδίων):** βελτίωση στην κοινωνική επαφή, τον λόγο, την συνεργασία, την υπερκινητικότητα και την μάθηση.
- **Δίαιτα συγκεκριμένων υδατανθράκων (SCD):** Διόρθωση ζημιών στη δομή των εντερικών τοιχωμάτων
- **Συμπλήρωμα ωμέγα – 3 λιπαρών:** βελτίωση στον έλεγχο της συμπεριφοράς και της μάθησης.
- **Συμπλήρωμα βιταμίνης Α:** βελτίωση στην οπτική επαφή, στις κοινωνικές δεξιότητες και στον ύπνο.
- **Συμπλήρωμα βιταμίνης Β6:** βελτίωση στην οπτική επαφή, στην ομιλία, στην κοινωνική αλληλεπίδραση.
- **Συμπληρωματική χορήγηση Β6 και Μg:** βελτίωση στον λόγο, στον ύπνο, στην αύξηση προσοχής, στην ευερεθιστότητα.
- **Συμπλήρωμα βιταμίνης C:** βελτίωση στις κοινωνικές σχέσεις και στις συναισθηματικές αντιδράσεις

Επιπλέον, υπάρχουν και κάποιες τροποποιήσεις που μπορούν να χρησιμοποιηθούν κατά την διάρκεια του γεύματος προκειμένου να γίνει η ένταξη μιας νέας τροφής στο διαιτολόγιο του παιδιού. Οι τροποποιήσεις αυτές μπορεί να είναι οι εξής:

**Απευαισθητοποίηση**<br />
Δίνουμε την δυνατότητα στο παιδί να επεξεργαστεί την καινούργια τροφή με τα χέρια του, ακόμη και να παίξει μαζί της προκειμένου να την συνηθίσει έστω απτικά και αισθητηριακά.

**Εισαγωγή νέας τροφής**<br />
Εισάγουμε την καινούργια τροφή στο συνηθισμένο διαιτολόγιο του παιδιού μέχρι αυτήν να την συνηθίσει και να είναι δεκτικό το παιδί στο να την δοκιμάσει. Μόλις παγιωθεί η κατανάλωση της συγκεκριμένης τροφής, προχωράμε στην επόμενη

**Εναλλαγή καινούριας τροφής με τροφή από το διαιτολόγιό του**<br />
Χωρίζουμε σε μπουκιές την καινούρια αλλά και την παλιά τροφή και τις δίνουμε εναλλάξ.

Είναι σημαντικό να αναφέρουμε ότι τα περισσότερα παιδιά με αυτισμό, παρουσιάζουν διαταραχές αισθητηριακής ολοκλήρωσης. Αυτό έχει ως αποτέλεσμα την αναγκαιότητα της στοματικής απευαισθητοποίησης πριν από κάθε γεύμα.

Όλα τα παραπάνω, είναι αποτέλεσμα προσωπικής έρευνας. Πριν προχωρήσετε σε οποιαδήποτε ενέργεια, θα πρέπει να συμβουλευτείτε την διεπιστημονική ομάδα που παρακολουθεί το παιδί σας.
